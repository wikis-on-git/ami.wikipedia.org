Aparaham. Linken(Inkilis a sowal, 1809/2/12-1865/4/15), saka 16 pireko a contong no Amilika, 1861/3 folad a mapatireng, tangasa 1865/4 makotangay a mapatay. Ci Aparaham. Linken mikerid to Amilika nalaloodan ato mangalefay sakaci’efo, kinpo(tatapangan a ceding) ato sici a katalawan—sakatimol at saka’amis a kalalood. Pakayni tonini a kalalood, mahadimel ningra ko polong no kanatal no Amilika, mapalasawad ko palafadesay a rikec, macoladaf ko ’icel no mapolongay sifo a sakowan, micekeroh to kicay a malasintayhua. Namoya o akatimi ato finawlan no Amilika rariden masowal ci Aparaham. Linken o satadamaanay contong i rayray likisi no Amilika saan. 

O sofoc ni Aparaham. Linken Kentaki kanatal a pamatangay a loma’, i Ilino kanatal ko pitilidan a malafingkosi, i 1830 mihecaan malalomaocay no Hoyketang(Amilika) ato Ilino a kanatal a lomaocay, i 1840 mihecaan malaiing no kitakit to kanacecay. Misafaloco’ cingra palowad to kingko, no ’alo lalan, misalalanay no cinamalay ato sacomod a sata patoror patireng to kaysiya, sakaranikay malasintayhua, maliyang to kalalood to Mosiko kitakit. 

I 1858 miheca ci Linken ato ci Tawkelas malaliyangan nangra papelo cingra to miliyangay to micowatay to palafadesay a rikec, nanoya i mapidah cingra to singkiw no Caniyin i sakalalifet ningra, no Mincotang a tamdaw ci Stifen. Ano. Tawkelas. 1860 mihecaan, sakimalitosaay a kanatal, ci Aparaham. Linken mapalowad no Kunghetang(Amilika) congtong a pangangan. I 1860 miheca to pisingkiwan to congtong i, i no timolan no Amilika mapidah, i saka’amisan no Amilika paikaka ko ningra, saikor maala cingra to congtong no Amilika.
