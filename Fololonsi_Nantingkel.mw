== Fololonsi Nantingkel 佛蘿倫絲‧南丁格爾 ==
[[Faylo:Florence Nightingale (H Hering NPG x82368).jpg|縮圖|Fololonsi Nantingkel 佛蘿倫絲.南丁格爾]]
Fololonsi Nantingkel, OM, RRC (Inkilis: Florence Nightingale；1820 miheca 5folad 12romi’ad－1910 miheca 8folad 13romi’ad), o kangkofo no Inkilis ato mipolongay fana’ a tamdaw, masofoc i Italiya nai Inkilis a cihafayay laloma’an. 

Nantingkel i Toic minanam to sakalakangkofo, minokay i Lonton a paisingan matayal. I 1853 miheca malakakeridan no kangkofo i Lonton paisingan. I Kelimiya kalaloodan i, misa’icel cingra to sofitay no Inkilis to sapipatirengaw to kalaloodan a ising, sakanga’ay no midoka’ay madama a hitay. Mihapinang cingra to mataringay a demak no hitay, pasadak to malalooday i Kelimiya, mapatayay a hitay no Inkilis o madadengadengaay, ato nano madoka’ay i kalalood awaay ko inanengay to sapidipot miadah saka ’aloman ko mapatayay, so’elinay mapatayay i kalalood caayka ’aloman. Saka pakaynien ningra i masa’arawraway ko pahapinang pakafana’ to nian.

Nantingkel i 1854 miheca 10 folad 21 romi’ad ato 28 a kangkofo makahiay tayra i Kelimiya i kalaloodan ising matayal. Malakakeridan noya ising, masowal “O coyoh no Kelimiya” ahan; Nantingkel to dadayadaya mitatoy to dadaw mihelap to adadaay, masowal to “Mitatoyay to dawdaw a fafahiyan” ahan (The Lady with the Lamp).

Nano sakatadamaan ni Nantingkel, oya caayay katadamaan no malakangkofoay, mapacakat i syakay ato i harateng no alomanay, mlao kalata’angan to. “Nantingkel” malangangan no malakangkofoay.

=== ’Ayaway ’orip 早期生涯 ===
Fololonsi Nantingkel i 1820 miheca 5 folad 12 romi’ad masofoc i Italiya Fololonsi a nga’ayay ’orip a Inkilis laloma’an, matiya o kaka to fafahiyan, misacemoday ci Paertenopo Nantingkel i Italiya Paertenopo (Parthenope, telangay ngangan no Napoles) masofoc, nawhani oni a ngangan no niyaro’ ko pipangangan; ni Fololonsi a ngangan o nai kasofocan ko pialaan: Fololonsi.

O mama ato in ani Nantingkel ci Wiliam Etwalt Nantingkel (Inkilis: William Nightingale) (William Edward Nightingale, 1794-1875) ato ci Falansis Fenni Nantingkel Semis, 1789-1880). O in ani William ci Mali (Mary née Evans, o ama: ni Fololonsi) o sona: ni Pitilo Nantingkel (Peter Nightingale), nai cingraan midotoc to ni Nantingkel kacingangan ato silosi. O mama ni Fenni (Akong ni Fololonsi) o mipalasawaday to palafadesay to tamdaw ci Wiliam Semis.

Kalakapahan ni Nantingkel, o nga’ayay ko ’orip, ira ko mipatadoay, marariday i kakeroan, salong ko ’orip, ato i liyokay no cidafongay. Talacowa kainalan nengnengen no tamdaw, nikawrira i faloco’ ni Nantingkel masahoracay, awaay ko hakanga’ay no ’orip. Nawhani na o madoka’ay makalat no ’a’adopen cingra, itaiya miketon ko faloco’ to midamaay a kangkofo; malo nipafelian no kakarayan a demak to sakida’oc no ’orip, nanoya sakaci’icel no ciepocay a ’orip.

O sasowalen na o pakatengilay to sowal no Kawas saan, palakangkofo i cingraan, mipili’ to nia lalan. So’elinay, i ’ayaw no 1837 miheca i Aypoli a koying (Inkilis: Embley Park) misatapang, na o malakangkofoayto cingra. Itiya a mihecaan, o malakangkofoay a tayal caay ko nga’ayay a demak, dengan o pakoyocay milifonay fafahiyan, mangalay dademak to ka’acekan tayal, ira ko kalaloodan, tayra mikotod ko malakangkofoay i kalaloodan, maroray ci katalawan.

Itiya pinengneng no tamdaw: o malakangkofoay ato satofangay, misafelay malecaday ko tayal. 1844 miheca, tona ci Nantingkel mihapiw cingra to matayalay a kangkofo, sakisalaloma’an ningra i, mangalef ko pacekok, keter ato rarom no ina. Nika, o nidemakan ni Nantingkel i ikor, mafakic to ko nipinengneng no syakay to tayal no malakangkofoay, mapalasawad ko itiyaay “malafafahiyanay i loma’ay midipotay a ina” sanay i hirateng no syakay, kafana’en no alomanay, ira ko nga’ayay siromaay i syakay nidemakan no fafahiyan.

Wata: ko pidama ningra to pakoyocay tamdaw. I 1844 miheca 12 folad, ira ko cecay pakoyocay tamdaw na o matayalay mapatay i ising no kaysiya i Lonton, rarawraw ko alomanay tamdaw to keter to ising, itiya, ci Nantingkel micekeroh to sakacakat no pipaising no isingan demak.

1851 miheca, mafana’ ci Nantingkel i Toic sarakatay no kalocalay no isingan ci Kaysawite (Kaiserswerth), nai Toic Lotehuy a foksi ci Sauto Folitena (Inkilis: Theodor Fliedner) (Theodor Fliedner, 1800-1864) patireng, patorod to midamaay mikowan to demak no paisingan. Nanoya ci Nantingkel mapacekil to pidama ato nidemakan itiya.

Ikor ci Nantingkel pakalayap to tahidang siciya ato mi’olicay ci Lica Monketon Milnis (Inkilis: Richard Monckton Milnes) to pitapi’. 1847 miheca, i Loma malalitemoh siciya ci Siteni Hepote (Inkilis: Sidney Herbert, 1st Baron Herbert of Lea). O ciramoday to ci Hepote, nakawrira tona masaso’araw cangra i, masasi^nep cangra a tatosa, nanoya o masasinga’ayay a widang cangra. Madama ni Hepote ko kangkofo tayal ningra i Kelimiya, o pitengilan ningra ci Hepote to sakisici a demak. Tangasa i 1851 miheca, kana’ayen ningra ko pitapi’ ni Milnis i cingraan, nawhani paso’elin cingra o kararamod sakasa’et to tayal, nikawrira hatiniay a hirateng mi’odangay to malainaay a nisafaloco’an.

Nantingkel ato ci Pancimin Ciowite (Inkilis: Benjamin Jowett) na iraay ko kasasinga’ay nangra, itiya cifaloco’ cingra sakaitiraan i Niwcin Daykako mipasifana’ to mipolongay fana’ tiya. [2] 

O kalakangkofo ni Nantingkel i 1851 miheca misatapang, itiya, tayra cingra i Toic Kaysawite, o hicoci ko todong mikihatiya mihatatanam to sasimawan[3], 4 folad. Miliyang ko salaloma’an ningra mihatatanam, nawhani o katalawan ko nian, o sasafaay ko malakangkofoay, sa o no Tinsokiw kira no paisingan. Talacowa caay cokeren no laloma’an cingra, naka mico’ay ko pinangan ningra, paci’ci sa a tayra i Kaysawite. Itira, sowal sa cingra, pakalayap to tadamaanay tayal “satadamaanay nitanengan”.

Nantingkel i 1860 miheca i Lonton Santomas isingan, patireng to saka cecay caayay ko misarocoday a pitilidan no malakangkofoay[4], anini o Lonton hongti kakyin, mapatireng ko pisarocodan minanam to sasimawan. Kasofocan ningra i saka 5 folad 12 romi’ad maketon romi’ad no kangkofo i kasakitakit.
