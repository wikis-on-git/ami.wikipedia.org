“Ira ko cecay a pisalemed ako.”(inkilis: I Have a Dream) i 1960 mihecaan a nano katadamaan no pipapelo i Amilika o kakeridan no finawlan salongoc to sakalatamdaw no kohetingay tamdaw ci Mating. Lote. King hakasi, o sakatadamaan ningra itini tina papelo ningra, ci’icel pakasowal to paini ningra to kohetingay tamdaw ato kohecalay tamdaw ira ko cecay romi’ad malanga’ay ko ka’orip sanay a nihiratengan ningra, satikotiko sa ko sowal to “Ira ko cecay a pisalemed ako.” Sanay. O pipapelo i 1963/8/28 pirarakatan i Wasenton, ka’ayaw to pihiratengan(pikiningan) ci Linkenan a papelo. Onini a papelo malosaka laheci no pikaykian no Amilika i 1964 miheca maketon i “1964 miheca no tamdaw salongoc a rikec” mahapiw kalomisiikeday to finacadan ato misawacoay a rikec o caayay katatodong i sarikec.  

I 20 sici a 60 mihecaan itiya, o Amilika a tamdaw ditdit sato a mafana’ to satimol ato sa’amis a kalaloodan o sapipalasawad to palafadesay to fohetingay tamdaw a onto, nika awaay aca ko malanga’ayay ko ka’orip a heci.  Ikoray 19 sici, o fohetingay tamdaw no Amilika a salongoc no nikalatamdaw madahdah i sakowan no kanatal ato misawacoay to fohetingay tamdaw a rikec. Saki’orip to romi’ami’ad, fohetingay tamdaw no Amilika mapalacidek, caay ka nga’ay ko fohecalay tamdaw malakapot mitilid, maro’to i fasu palacideken, caay kanga’ay malafiyaw i cecay a niyaro’. 

Fohetingay tamdaw caay ka nga’ay mikihatiya to ’orip no syikay no Amilika, halo ikor to no 100 miheca o yanan to ato mipalawaco a milingangan to masamaamaanay to salongoc, orasaka fohetingay tamdaw no Amilika awaay ko malecaday to nikacowat to saki’orip nangra. Milonokay sakapot no fohetingay tamdaw ato kiwkay ato kasasiroma a sida’itay a kasakapot no Amilika tamdaw, malacecay ko faloco’ misa’icel palowad to salongoc no nikalatamdaw a onto. Colacolen nangra ko Finawlan-Pikaikian a papiketon to cicediay a sarikec, mapalasawad to i syakay no Amilika ko palacidekay to finacadan no syakay ato palawacoay to finacadan.

1963/8/28 romi’ad i Wasenton pihiratengan(pikiningan) ci Linkenan masaopo to ko “tala’ayaw to sapakonira a tayal” o tadamaanay ko nian to salongoc no nikalatamdaw a onto. Toya romi’ad o pacekilan no faloco’ no finawlan, citodong ci Mating. Lote. King poksi to notimolan a Keristokiw saopo a papeloay. Ira ko cecay a sinpon kisya sowal sa, o pipapelo ni King “matomes ni Linken ato ni Kanti a salo’afang ato rakat no Fangcalay Cudad”, saan. Mipatesel ko sowal ato cimarama’ay, patalahekal paratoh to – tatapangan no ticukacu ko nian – caay ka cipakafolaway ko pakayraan no sapifalic, marayray ko sowal, ci’icel ko piliyang. Itiya i 60 miheca ato 70 mihecaan, palisaotan no Amilika, congtong ato hoying malosapipalasawad to midipangay to sarikec ko nipipapelo ni King. 

I ’ayaw no 100 miheca, o cecay tadamaanay no Amilika a tamdaw mifica to misdeal to palafadesay a hapiw sanay, anini itini kita mapolong i ka’ayaw pihiratengan cingraan masaopo. O katadamaanan a matiya o likat no ci’edilay, o sakacipafaloco’an no pafadesay to ’orip i awaayay ko mo’ecelay i masalefotay a kohetingay a tamdaw. Sakaira niira matiya o lipahak no monihar, paherek to ko raraya’ay a dadaya mipalitay to fohetingay tamdaw. Nikawrira ikor no 100 mihecaan to anini i, mahapinangaw ita awaayho ko mapakoniraay itini a sakifadesan a so’elinay. Ikor no 100 mihecaan anini, mipalacidekay to finacadan a sapalit iyar. Ikor no 100 mihecaan anini, fohetingay tamdaw oyaan: to i mafekotay i kalico’co a syakay i kitakit no Amilika, matiya o malafelay i sera no tireng a masapinang. Anini masaopo kita itini, o nian ko patengil to sakahapinang no ’alomanay a tamdaw.

Oroma a patodong i, anini o milongocay to sapisodsodaw no kitakit ita ko sakatayni. O kalata’angan no mipatirengay to nikapolongan kitakit a kinpo ato micidekay a hapiw a sowal i, oya nipacecayan i kahacecay i finawlan no Amilika. Pacecay cangra to tamdamdaw to sakanga’ay ma’orip, mapakonira ato kacifaloco’ to sakalemed o ’eca ko mamalingangan ko salongoc. Sakiroma a finawlan i, mato caay kalaheci ko nano nisowalan i kitakit no Amilika. Awaay ko sapilahecian to sakatadamaan no demak, o sowal aca to sakifohetingay tamdaw, sacisowal sa i laloma’ “caay ka’edeng ko sasorot” saan a patatiko, o sata’angay a padafongan ko kitakit nao awaay ko ni’osawan. Orasaka anini longocen ita ko sapisodsodaw to misowalan to sapafeli titaanan a sapakonira ato mo’ecel a pa’oripay.
